---
title: >-
  Infrastrutture al collasso. Overview sulla vulnerabilità sistemica della
  nostra società esposta dal covid-19. 
subtitle: ''
excerpt: ''
layout: page
---
Con lo scoppio della pandemia di coronavirus, la società in cui viviamo si è trovata di fronte alla sfida più dura del nostro tempo. La maggior parte degli aspetti della vita di tutti sono stati stravolti e, in molti casi, la percezione è stata quella di essere in balia di qualcosa di superiore e più grande, come se la specificità della vita di ognuno non contasse a fronte di una richiesta più grande, un bene comune. E’ così o la somma delle specificità di tutti i singoli ha una rilevanza effettiva?

L’avvento del covid è stato trattato come una piaga d’Egitto da contrastare: una guerra da combattere, in cui alcuni sono in prima linea, ma tutti siamo coinvolti. Tuttavia, il covid è tutt’altro: è il risultato della società su cui abbiamo scommesso; una società nella quale - più o meno consapevolmente - abbiamo creduto, puntando su certe infrastrutture piuttosto che altre. Infrastrutture volte a tutelare interessi ben definiti, considerati prioritari, ma che hanno lasciato indietro altre esigenze, già in parte non tutelate e che, in questa situazione, si sono aggravate. Ecco che allora, la risposta a questa emergenza cerca di tamponare tutte le falle di un sistema la cui vulnerabilità è stata esposta e che, per come si sta affrontando, rischia di portarci al collasso.

Una risposta che, per sua stessa natura, ignora tanto di ciò che ci sembrava naturale e a cui ora siamo costretti a rinunciare. Rincasare a tarda notte, andare al centro commerciale, vedere un film al cinema. Vedersi con gli amici per bere una cosa. Respirare. Con la promessa di tornare alla “normalità” di prima, tutti noi abbiamo accettato di rinunciare a molte cose, non tutti allo stesso modo, ma tutti per un fine più alto. Certamente va tutelata la salute di tutti e il contagio va contenuto. Certamente va tutelato il sistema economico, che ci permette di continuare a vivere nel mondo che abbiamo costruito. Ma cosa ne sarà del nostro mondo una volta placato il morbo?

Il 2030 è molto vicino, ma i goal dell’Accordo di Parigi sono più lontani di quanto non lo fossero cinque anni fa, quando sono stati stabiliti.  Il sistema economico, nonostante le grandi attenzioni serbategli è sull’orlo del precipizio. Molti faticano a vedere il proprio futuro perché tormentati dalle difficoltà del presente. Le generazioni che al 2030 ci arriveranno sono private da più di dieci mesi delle esperienze ed attività di crescita personale e professionale che dovrebbero prepararle a trovare nuove soluzioni per continuare a vivere e alle quali abbiamo sempre dato molta importanza.

La risposta messa in campo dai governi ancora una volta prova a bloccare i sintomi, ma sembra fatichi a trovare una diagnosi, una soluzione. E così, se passa il mal di testa, sale l’acidità di stomaco e se poi anche quella viene curata, allora è il fegato a gonfiarsi. Le infrastrutture ignorate e ormai giunte al punto di non ritorno sono moltissime, mentre quelle che riusciamo a tenere in piedi sono davvero poche. 

Il sistema sanitario, chiamato a fronteggiare l’emergenza, si è dimostrato deficitario e, nonostante gli sforzi, la sua reazione è apparsa caotica e, in alcuni casi, controproducente. Il CTS e il Ministero della Salute stanno approntando misure che rimangono in un contesto emergenziale e che sono lontane da una riformulazione strutturata.

Per quanto riguarda il sistema economico, si è scelto di salvaguardare principalmente la finanza e di tamponare con misure palliative la piccola impresa. La mancanza di creatività nel trovare alternative utili per tornare a lavorare non solo affossa gli imprenditori, ma continua ad aumentare debito. Tuttavia l’unico strumento messo in campo per sopperire alla chiusura delle attività è stato il processo di informatizzazione. Smart working, e-commerce e food delivery se da un lato hanno contribuito a svecchiare il mondo del lavoro permettendogli di sopravvivere, dall’altro hanno esposto numerose altre falle con cui ora dovremo fare i conti. Premessa necessaria per questa nuova condizione è la disponibilità della banda larga su tutto il territorio, che permetta ad esempio agli studenti di avere forme di educazione a distanza adeguate. Si tratta di un'opportunità, non soltanto per coloro che ne usufruiscono in questo momento, ma per l’intero sistema sociale che sarebbe così pronto per le nuove prospettive di democratizzazione di ogni servizio. 
Non si parla di sostituzione, ma di ripensamento, di declinare la fisicità nel mondo virtuale. In questa transizione permagno però delle discrepanze all’interno del tessuto sociale: il divario centro-periferia continua una fragilità, che però può trasformarsi in una risorsa emergente, se colmato. Un modo di pensare più elastico. Prendiamo ad esempio il caso dello smartworking che ha avuto senz’altro delle ricadute positive, in quanto è uno strumento per aumentare la produttività, ma anche per innalzare l’accessibilità al lavoro e diminuire l’impatto ecologico dei lavoratori. 


La digitalizzazione è stata applicata anche nell'infrastruttura scolastica con l’utilizzo della didattica a distanza che, oltre ad aver accelerato la transizione tecnologica necessaria in questo campo,  ha mantenuto la continuità di insegnamento. Tuttavia si è dimostrata non sostitutiva dell'esperienza di crescita personale ben più importante dell’apprendimento nozionistico; inoltre, non ha tenuto conto delle differenze economiche, sociali e geografiche di studenti e addetti ai lavori.
Questi erano ambienti in crisi già da ben prima che arrivasse questa pandemia: entrambi non aggiornati e riluttanti al cambiamento. Fino ad ora, però, la didattica online non ha certamente aiutato questi problemi a cui se ne sono aggiunti di nuovi: la mancanza degli strumenti tecnologici utili alla partecipazione scolastica, come pc o tablet; la costrizione negli ambienti domestici a volte problematici, dell’esperienza di classe, un tempo slegata ed ora invasa dalle criticità familiari.
Infine la situazione attuale ha certamente invalidato la possibilità di vivere esperienze formative all’estero come l’Erasmus, non solo vanto dell’istituzione europea ma effettivo modello di integrazione comunitaria. 
Per tutto questo la didattica a distanza non ha riscosso molto successo sugli studenti come testimoniano vari sondaggi che affermano come solo il 10% abbia effettivamente riscontrato un miglioramento grazie alla didattica online contro quasi un 50% che ritiene sia peggiorata. 

Nonostante l’influenza sulle fasce d’età più basse sia minore, anche i più piccoli vanno considerati in questo discorso. i bambini “dipendono molto dalle attività costanti e dalle esperienze prevedibili” (Stephanie Jones, psicologa dello sviluppo presso Harvard) e quindi anche un piccolo cambio nella routine quotidiana può scatenare effetti visibili nel comportamento dei bambini. Per questo motivo, i bambini più piccoli sono anche i più resilienti ad una situazione come quella in cui ci ritroviamo, dal momento in cui la loro principale fonte di senso di sicurezza (il rapporto con i propri genitori) non viene intaccata. Infatti, gli individui più colpiti dalle restrizioni sociali in età prescolare sono quelli provenienti da situazioni già difficili e i cui genitori, a causa del lockdown, si trovano in difficoltà nel reperire i beni di prima necessità, o i bambini con disabilità che richiedono cure specialistiche. Crescendo, la vita sociale con i coetanei diventa più importante. In particolare i contatti con gli altri ragazzi sono importanti nel periodo delle scuole medie, e servono a sviluppare la capacità di stare in gruppo: lo stesso risultato non si può ottenere attraverso le lezioni su Zoom. Secondo Ronald Dahl, pediatra e fondatore del Center for the Developing Adolescent dell’Università di Harvard “è come uno sport: va praticato.” In particolare le interazioni sociali sono indispensabili per capire quale sia il proprio posto in mezzo agli altri, di chi si possono fidare, a chi piacciono e in base a cosa. Tuttavia, l’implementazione della didattica a distanza ha permesso a molti ragazzi che avevano difficoltà con la scuola, quelli rimproverati perché “non stavano attenti”, di migliorare le proprie prestazioni scolastiche durante i mesi passati a casa. Infatti, secondo Silvana Quadrino (psicologa, psicoterapeuta e autrice della rivista Uppa), è possibile che la mancanza delle dinamiche di classe, quelle per cui certe etichette, compresa quella di cattivo studente, finiscono per essere appiccicate ai ragazzi, abbia aiutato qualcuno di loro. 


Per quanto riguarda le infrastrutture sociali, la digitalizzazione non ha offerto delle alternative valide in un contesto in cui queste sono state completamente dimenticate. Le applicazioni di videochat, le piattaforme di streaming e i contenuti culturali online non adempiono neanche lontanamente a quelle che sono le esigenze sociali degli esseri umani di nessuna fascia d’età, in particolare dei giovani. 
Inoltre, di sforzi governativi in questo senso, se non da parte di pochi enti locali, non se ne sono visti e tutto è stato lasciato sulle spalle di rare e virtuose realtà private che hanno tentato di sopperire a questa mancanza destreggiandosi fra tutte le limitazioni del caso. Questa chiusura ha provocato effetti collaterali sia a livello individuale che collettivo. 
Nei singoli si è assistito a un duplice e per certi versi contrapposto modo di affrontare il lockdown. In primis l’effetto capanna, cioè un’attitudine complessa che varia dal riconoscere come confortevole la solitudine domestica, a difficoltà’ relative al riposo, una tendenza a procrastinare gli impegni, stress, fino ad arrivare ad peculiare diffidenza per il mondo esterno. 
Parallelo a questo, anche se coincidente nella causa, è la smania di fare, non solo il bisogno  di riprendere le proprie abitudini come se nulla fosse accaduto ma di viverle in maniera accelerate dalla lunga inattività: un’ansia di riempire quel tempo drammaticamente vuoto con le più’ disparate attività e hobby in casa, ed una volta usciti, saturare la propria agenda con impegni e commissioni, a volte anche trasgredendo le restrizioni imposte.
Allargando lo sguardo si possono vedere conseguenze anche nel modo con cui la società ha risposto alla pandemia e alle conseguenti restrizioni. Se una cospicua maggioranza della popolazione ha accettato la nuova normalità, chi convintamente e chi invece con rassegnazione più o meno polemica, un’altra fetta della comunità ha scelto di infrangere le imposizioni. L’infrazione della legalità però non è sempre stata motivata da ”capricci” personalistici, ma anche da selfless necessities, ovvero quelle azioni che riconosciamo come valoriali, al di sopra delle logiche egoistiche. Come reazione ai tentativi di elusione delle regole si è verificata anche un maggior controllo delle forze dell’ordine. 
Con il passare dei mesi ed ora con il sopraggiungere di questa nuova ondata si è assistito ad un fenomeno inverso a quello visto in precedenza. Se allora in alcuni vi era riluttanza ad accettare le restrizioni, gratitudine verso gli operatori sanitari esaltati come “eroi” ed un ingenuo ottimismo nel domani, oggi invece possiamo assistere ad una vera e propria assuefazione alle condizioni attuali, ad una generale rassegnazione di questa nuova “normalità” che quindi necessariamente esclude qualsiasi presenza di straordinario ed è spogliato di qualsiasi fiducia. 
	In questa situazione i singoli individui si concentrano sulla salvaguardia del proprio benestare, ma vi e’ una moltitudine silenziosa che e’ stata gravemente colpita dalla crisi mondiale: una parte di popolazione, principalmente popolata da nuclei familiari numerosi o da giovani, che già versava in condizioni economiche a rischio, e che ora si trova ad accusare un colpo ancora maggiore. Come una faglia che dal profondo della terra si accresce inghiottendo il suolo circostante, così anche la fetta di popolazione in difficoltà economiche si accresce, sotto gli occhi di tutti ma inosservata, invisibile.
Al disotto dei nostri piedi, smottamenti intestini plasmano quella che un domani potrebbe essere la società’ in cui troveremo a vivere e prestare poca attenzione agli aspetti sociali è un errore che potrebbe rivelarsi imperdonabile.

In questo caos, dove molte problematiche vengono dimenticate per far fronte a quelle nuove, la questione ecologica sembra beneficiarne. Lo stop alla produzione industriale e ai trasporti ha abbattuto come non mai l’impatto ecologico della società. Tuttavia il beneficio è da osservare con sospetto, poiché non voluto e quindi estremamente transitorio e non pianificato. Infatti, storicamente a una profonda crisi è sempre seguita un’impennata delle emissioni e più in generale dell’impatto ambientale: ad esempio, nel periodo immediatamente successivo alla crisi finanziaria del 2008 è andata così. Dopo un crollo delle emissioni di più dell’1%, c’è stato un rimbalzo un rimbalzo del 4,5% nel 2010. Se si ripresentasse questa eventualità, e attualmente è l’ipotesi più probabile, gli obiettivi prefissati dall’Accordo di Parigi verrebbero irreversibilmente compromessi e non sarà possibile contrastare l’aumento della temperatura terrestre.
	Inoltre, è importante capire il nostro ruolo all’interno del sistema ambiente. Estrarre ipoteticamente la specie umana dall’ecosistema mondiale non è una soluzione. In questo senso la retorica secondo cui la natura si sta riprendendo i suoi spazi è fuorviante e ci deresponsabilizza. In primo luogo, sottende che questa sia una cosa positiva da un punto di vista ambientale, ma non è così; l’interruzione di tutte le attività umane, l’antropausa, è pericolosa per moltissime specie protette lasciate, per forza di cose, sole. I programmi di tutela della fauna autoctona e di eradicamento delle specie alloctone e infestanti sono importantissimi per preservare gli equilibri degli ecosistemi di tutto il mondo e quindi la biodiversità. 
	Il rapporto fra fauna selvatica e uomo è molto più cruciale di quanto non si pensi: la biodiversità è prima di tutto una tutela per noi. Infatti, secondo quanto riportato da XR Doctors, “dei 30 nuovi patogeni emersi negli ultimi 30 anni, il 75% ha avuto origine nel mondo animale. La COVID-19 è semplicemente l’evento più recente. SARS, H1N1, influenza aviaria, Zika, Ebola e AIDS sono anch’esse nate così: sono zoonosi. Una zoonosi è una malattia infettiva emergente originatosi da una specie animale selvatica – la specie “serbatoio” – e quindi trasmessa all’uomo. Globalmente, sono responsabili di oltre un miliardo di infezioni ogni anno, con più due milioni di morti solo nei paesi in via di sviluppo, e la maggioranza di queste infezioni nasce da un’interazione diretta dell’uomo con la fauna selvatica”. 
	La biodiversità ci protegge. Secondo la OMS (Organizzazione Mondiale della Sanità) l’incremento di infezioni zoonotiche negli ultimi decenni è direttamente consequenziale dell’azione umana sulla natura.

Infine, un rischio molto poco calcolato, ma comunque molto importante è quello legato all’ideologia. Etichettare le istanze ambientaliste come estreme e non come politiche le delegittima e lascia spazio ad una strumentalizzazione, anche politica, di esse. Questo è il caso dei gruppi che identificano l’esistenza umana come il vero problema, ma anche delle destre che impugnano la questione ambientale per giustificare un atteggiamento fascista e una visione colonialista del problema, come nel caso di  Marine Le Pen che ha ripreso la retorica sangue-suolo, l'impegno di rendere l'Europa la "prima civiltà ecologica al mondo".

In ultima analisi, la pandemia ci ha fatto vedere in poco tempo quello che il cambiamento climatico sta incubando da decenni: il cambiamento climatico e le pandemie sono entrambi l’esito dello stravolgimento degli ecosistemi e dell’impatto dell’uomo sull’ambiente che si manifestano però su scale temporali differenti.  Invece di rilassarci e congratularci perché la natura si sta riappropriando dei propri spazi estraendoci dall’equazione, dovremmo pensare alle conseguenze delle nostre azioni e delle decisioni che i leader mondiali prendono in campo energetico, economico e di sviluppo industriale.
Il nuovo coronavirus non è un’eccezione ma è strettamente connesso alla vita che viviamo. “E’ il risultato delle cose che facciamo, di come dominiamo l’ambiente, delle scelte che prendiamo. Tutti ne siamo responsabili”. David Quammen, autore di Spillover. L’evoluzione delle pandemie.

In questo senso, il processo di digitalizzazione può ricoprire un ruolo importante nella transizione ecologica a patto che questa torni ad essere in cima alle agende politiche dei governi nazionali. Telelavoro, didattica a distanza, ma anche piattaforme per la condivisione di servizi come il car pooling riducono il nostro impatto ambientale, ma lo sforzo istituzionale deve favorire questo cambiamento e supportarlo con una strategia organica che vada oltre all’impegno personale della cittadinanza. 